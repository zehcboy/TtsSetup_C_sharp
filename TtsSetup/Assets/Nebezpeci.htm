<!-- Hyperionics-SimpleHTML --><h1>Nebezpečí povodní trvá, řekl Nečas. Meteorologové varují před dešti - iDNES.cz</h1>
 <div>  <div>  Meteorologové varují před silnými bouřkami. Ty by měly přijít během neděle a pokračovat v pondělí, spadnout by místy mohlo až 70 milimetrů vody. Podle premiéra Nečase tak hrozí, že hladiny řek bleskově stoupnou. Ne tuto variantu už je připravena i vltavská kaskáda.  </div>  <div>  <div>  <p>  (ilustrační snímek)  </p>  </div> 
 <p> Podle výstrahy hrozí extrémní povodňové ohrožení. "To nebezpečí trvá i v místech, kde povodeň už byla," upozornil po jednání Ústředního krizového štábu předseda vlády Petr Nečas. Varování před záplavami platí pro Jihočeský, Středočeský a Ústecký kraj. </p>  <p> Případné další povodně navíc mohou být bleskové. Kvůli nasycení půdy také kromě záplav hrozí i sesuvy půdy, vát bude rovněž silný vítr, který by mohl vyvracet stromy. </p>  <div>  <div>  </div>  </div>  <p> Srážky podle náměstkyně ředitele Českého hydrometeorologického ústavu Pavly Skřivanové přijdou už během sobotního večera, kdy se budou týkat zejména území Čech. V neděli večer a během pondělí by navíc mohl být déšť trvalejší. V neděli by tak úhrny mohly být až 20 milimetrů, v pondělí potom v horských oblastech na jihozápadě území až 40 milimetrů. Jeden z modelů dokonce udává pro oblast Šumavy až 70 milimetrů. </p>  <p> Ministr životního prostředí a předseda ústřední povodňové komise Tomáš Chalupa proto vyhlásil v Jihočeském, Plzeňském, Středočeském, Královéhradeckém, Ústeckém a Karlovarském kraji a v hlavním městě druhý stupeň povodňové aktivity. </p>  <p> "Zároveň jsme doporučili hasičskému záchrannému sboru a krajům, aby vyrozuměly obce v postižených oblastech, kde v týdnu povodně nebyly, že zvýšení hladin řek a následné povodně můžou postihnout i je. To není strašení, to je reálné nebezpečí, na které musíme být připraveni," dodal Chalupa. </p>  <p> Na tuto variantu už se začalo připravovat i Povodí Vltavy. To lidé ze zaplavených obcí kritizují, že před povodněmi z vltavské kaskády upouštělo málo vody, a nemělo tak potřebnou rezervu. Podle prvního náměstka ministra zemědělství Viléma Žáka už byla dosažena retenční kapacita na lipenské přehradě. Na Orlíku je potom zádržná kapacita dokonce dvojnásobná, než byla před povodní minulý týden. </p>  <p> Premiér Nečas na závěr brífinku po jednání okomentoval také plánované obnovení úplného provozu pražského metra. Podle Nečase by se ve světle nové předpovědi a usnesení povodňové komise jednalo o hrubé selhání. "Pevně věřím, že tyto věci budou velmi rychle přehodnoceny," uvedl Nečas (o plánech pražského dopravního podniku čtěte zde) </p>  <div>  <h3>  Kam dál? </h3> <br>
 *  Metro by od neděle mohlo zastavovat všude. Je to unáhlené, říká premiér <br>
 * Doporučit: e-mail,  facebook  </div>  </div>  </div> 